UNIX времево клеймо (timestamp), още наричано "epoch time", е цяло число, указващо брой секунди изминали след 1 януари 1970 г. UTC. Такова клеймо позволява всеки момент във времето след 01.01.1970 г. да се съхранява като едно-единствено цяло число. Ако едно клеймо A е по-малко от друго клеймо B, можем да заключим, че A е момент от времето, който е преди B.

Да се реализира клас Timestamp, представящ UNIX времево клеймо. Класът трябва да спазва принципа за енкапсулация и да няма външен достъп до член-променливите на класа. В класа трябва да се включат:
  -променлива от тип unsigned long, която пази клеймото;
  -конструктор по подразбиране, който задава на клеймото стойност текущото системно време (стойността, която връща стандартната функция     time() от библиотеката <ctime>)
  -конструктор, приемащ един параметър — стойност за клеймото, с която да се инициализира класа;
  -функции GetValue и SetValue, които позволяват съответно да се достъпва и променя клеймото, съхранено в класа;
  -За класа да се предефинира пълен комплект оператори за наредба (шест функции за операторите <, >, <=, >=, == и !=).
  
Да се реализира клас Appointment, който съдържа обект от класа Timestamp. Класът Appointment трябва да добавя възможност да се задава описание на дадена уговорка. За целта в този клас трябва да може да се съхранява символен низ, който ще съдържа описанието. За класа да се реализират:
  -всички функции от голямата четворка;
  -функции GetDescription и SetDescription, които позволяват съответно да се достъпва и променя описанието;
  -operator<< за изход в поток;
  -operator>> за вход от поток.
  
В main функцията на програмата да се реализира код, който отваря текстов файл с име calendar.txt, за който на всеки ред е дадено текстовото описание на една уговорка.

Пример:
12345 Роден е бай Петко
923498 Да се видя с Гошо
12 Тест Тест Тест Тест

Програмата трябва да обработи цялата информация от файла по следния начин: данните от всеки ред се прочитат, създава се Appointment обект, в него се записват прочетените данни, след което обектът се извежда на екрана.
